---
layout: poem.njk
tags: poem
title: Wiosenna Przygoda
date: 2019-05-23
location: Chicago
bgimg: /img/wiosenna-przygoda.jpg
---

> Liliowym bzem zapachniało majowo,  
> chciałoby się rozciągnąć w trawę świeżo ściętą.  
> Czy ta miłość wiosenna uśmiechnięta wesoło  
> ma szansę przetrwać pierwsze święta…?  
>  
> Świąt jest wiele! - zawołasz przekornie,  
> delikatnie oplatając mnie swoim ramieniem.   
> Mrużąc oczy, z drżeniem poddaję się tobie bezwolnie…  
> Zniknął świat. Nie ma nic, poza twoim i moim istnieniem.  
>   
> Nieokiełznany szał, jak ogień trawi nas od środka,   
> gdy obok czas powoli, jak leniwa rzeka płynie.  
> Wieczność trwa zanim usta twe spotkam.  
> Zostań, niech ta chwila przelotna nigdy nie minie.  
>   
> Pragnąc siebie namiętnie nawzajem,  
> deszczem pieszczot się obsypujemy.  
> Bezmyślnie zawieszeni między piekłem i rajem,  
> nie mamy planów, przyszłością się nie przejmujemy.  
>   
> Nasza miłość mieszka w pszenicznych łanach,  
> albo bezwstydnie pląsa po łąkach pogańskie tańce.  
> Nie słucha rozsądku, niewinnie roznegliżowana,  
> taka jasna, że swym blaskiem może przyćmić słońce.  
>   
> Nagle - powoli wstanie i we mgłę gęstą wejdzie,  
> wiarołomna, niepomna na przysięgi słowa zaklęte,  
> zostawi rozczarowane zdziwienie wszędzie,  
> szeroko otwarte, niedowierzające, po sobie puste miejsce.   
