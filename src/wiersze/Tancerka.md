---
layout: poem.njk
tags: poem
title: Tancerka
date: 2019-08-24
location: Chicago
---

> Tancerka natchniona, muzyką odurzona  
> promieniami szczęścia publiczność obsypuje.  
> Zmysłowo falują biodra i ramiona,                      
> melodią upojona w niebo ulatuje.                        
> 
> Czuje przyjemne, ciepłe drganie mięśni brzucha,         
> stopy w takt się unoszą całą porywając.  
> Wytworzoną dźwiękami energią wybucha ,                 
> zdaje się że fruwa, ziemi nie dotykając.  
> 
> Płynnie we wszystkie strony wije się sprężyście,       
> oszałamiając zmysły, elastyczne ciało.                       
> Krew w harmonii z nutami pulsuje rytmicznie,  
> nieracjonalny w mózgu wywołując chaos.  
>                                     
> Czy tańcząc jest w stanie grawitację pokonać?  
> Publiczność zachwycona zastygła w bezruchu,  
> oczekując czego jeszcze może dokonać...  
> nim cisza ją zatrzyma, kiedy zabrzmi głucho.  
> 
