---
layout: poem.njk
tags: poem
title: Pająk i Mucha
date: 2019-04-29
miejsce: Lublin
---

> Pracowity pająk stary   
> utkał pałac z nici białej.  
> Penetruje swe pokoje:   
> „Miło byłoby we dwoje  
> tym przepychem się radować  
> z ukochaną spacerować.”  
>   
> Wtem zobaczył muszkę śliczną  
> pulchną, zwinną, demoniczną,                
> Wdzięczy do niej się zuchwalec,  
> komplementy prawi stale,   
> idylliczny świat szkicuje,  
> mucha się królową czuje.  
>   
> „Ja dla ciebie moja duszko  
> rozum tracę i serduszko.  
> Nie wiem co się ze mną dzieje  
> gdy cię nie ma, ja szaleję.  
> Nawet tobie nie wypada  
> tak zadręczać, mnie owada.”  
>   
> Mucha fruwa, bzyka, lata  
> czuje się już pępkiem świata.  
> Myśli: „Pająk jest bogaty,  
> niechaj przyśle do mnie swaty.”  
> Tylko plan swój ułożyła,  
> zaraz suknię zamówiła.  
>   
> On do ślubu się nie pali,  
> chce by lepiej się poznali.  
> Czułościami obsypuje  
> nęci, kręci i czaruje.  
> Coś wspomina o kolacji…  
> „Może w końcu się oświadczy.”  
>   
> Mucha pięknie się ubrała,  
> czułki gładko uczesała,  
> skrzydła wdzięcznie nastroszyła  
> u pająka się zjawiła.  
> Stół obficie zastawiony,  
> fotel miękko wyłożony.  
>   
> Pająk w muszce ją powitał  
> i o zdrowie, nastrój pytał,  
> prosił lubą na pokoje…  
> To przyjęcie jest na dwoje.  
> Ona się usadowiła  
> narzutką białą okryła.  
>   
> Pająk biega, usługuje…  
> Mucha już marzenia snuje.         
> W chmurach cała się zanurza,  
> o dalekich śni podróżach.  
> Jako dama wszędzie wpadnie,  
> tu coś powie, tam zagadnie.  
>   
> W Afryce ma trzy kuzynki,  
> które sączą mocne drinki.  
> Sprawdzi jak się w Indiach żyje  
> mleka z kozy się napije.  
> Zajrzy także do Szanghaju  
> na herbatę białą w maju.  
>   
> Nagle sztywny ból poczuje.  
> „Co to nóżki mi krępuje?!”  
> Kiedy oczy otworzyła,  
> na pająka naskoczyła:  
> „Dlaczego mnie przywiązałeś?  
> Nie mogę się ruszyć wcale!”  
>   
> „Ach, to dla naszego szczęścia    
> i twojego bezpieczeństwa.  
> Ciasta całą blachę zjadłaś,  
> prawie z tej kanapy spadłaś  
> gdyś się we śnie przekręcała.  
> A ty jesteś krucha, mała…”  
>   
> Mucha tonie w ciepłych słowach  
> już zapomnieć jest gotowa.  
> Pająk głaszcze ją po głowie,  
> czasem miłe słowo powie.  
> Pieszczotami utulona  
> spała już uspokojona.  
>   
> Chciała się przeciągnąć z rana  
> ale była wciąż związana.  
> „Co to znaczy mój pająku?  
> Czemu więzisz mnie od piątku?”  
> „Mój skarbeńku, me kochanie  
> za co ranisz mnie pytaniem.  
>   
> Ja dla ciebie się poświęcam,  
> wciąż pracuję i zamęczam,  
> staram się, na głowie staję,  
> a od ciebie co dostaję?  
> Pretensjami obsypujesz,  
> pomyślałaś jak się czuję?!  
>   
> Ciągle masz skrzywioną minę.  
> Serce krwawi, niechaj zginę!”  
> Odszedł pająk zasmucony,  
> nie do takiej tęsknił żony.  
> Mucha nie chce już przepychu    
> szlocha skrycie i po cichu.  
>   
> Nawet nie ma siły wołać,  
> taka słaba i zmęczona.  
> Jednak swe ostatnie tchnienie  
> z pająka łączy imieniem.  
> A tymczasem narzeczony  
> w pajęczynę otulony  
>   
> leczy nerwy poszarpane  
> łykając sfermentowane,  
> wczoraj nastawione nowe,  
> wino, jasne akacjowe.  
> Wszystko sobie wytłumaczył                   
> w swej dobroci jej przebaczył.                    
>   
> Załamał się kiedy wrócił…  
> Świat do góry się przewrócił!  
> Romantyczny niesłychanie  
> zjadł kochankę na śniadanie.  
> Dobrze bajka się skończyła,  
> piękna miłość zwyciężyła.  
