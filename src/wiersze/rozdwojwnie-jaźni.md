---
layout: poem.njk
tags: poem
title: Rozdwojenie jaźni
date: 2020-10-07
location: Lublin
---

> Kiedy w jakimś miejscu pół życia spędziłeś,  
> wyjechałeś, w innych stronach osiedliłeś,                                
> nie płyniesz do przodu niesiony przez fale,  
> bo sprzeczne uczucia w tobie walczą stale.  
>  
> Dusza błąka się, krąży między lądami,                     
> między niebem a ziemią - dwoma światami.  
> Gdy zapukasz do bram, w progu cię witają  
> przelotnym uśmiechem, lecz nie zapraszają.  
>  
> Odwiedzasz znajome miejsca ukochane,  
> sercu bliskie, teraz mocno pozmieniane.  
> Na starych ulicach, setki obcych osób...  
> Znajomi zniknęli, każdy na swój sposób.  
>  
> Z drugiej strony bez polotu, nudne życie,    
> zarabianie na codzienność w „dobrobycie”.  
> Praca, praca od wieczora aż do rana,  
> i zdziwienie jaka doba zaganiana.  
>  
> Plątasz się szukając miejsca na tej ziemi,  
> nigdy nie u siebie, nigdzie między swemi.  
> Tu jesteś przyjezdnym bez żadnej przeszłości,  
> tam twoja osoba we wspomnieniach gości.  
>  
> Przeżywasz na jawie rozdwojenie jaźni,  
> nie musisz się starać, męczyć wyobraźni,  
> penetrujesz literaturę w naturze,  
> doświadczasz Gombrowicza na własnej skórze.  
>  
